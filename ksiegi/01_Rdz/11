 A ziemia była jednego języka i tejże mowy.
 I gdy szli od wschodu słońca, naleźli pole na ziemi Sennaar i mieszkali na nim.
 I rzekli jeden do bliskiego swego: Pódźcie, naczyńmy cegieł i wypalmy je ogniem. I mieli cegłę miasto kamienia, a ił klijowaty miasto wapna.
 I rzekli: Pódźcie, zbudujmy sobie miasto i wieżę, której by wierzch dosięgał do nieba, a uczyńmy sławne imię nasze pierwej, niźli się rozproszymy po wszystkich ziemiach.
 I zstąpił PAN, aby oglądał miasto i wieżę, którą budowali synowie Adamowi.
 I rzekł: Oto jeden jest lud i jeden język wszytkim: a poczęli to czynić i nie przestaną od myśli swych, aż je skutkiem wypełnią.
 Przeto pódźcie, zstąpmy, a pomieszajmy tam język ich, aby nie słyszał żaden głosu bliźniego swego.
 I tak rozproszył je PAN z onego miejsca po wszytkich ziemiach, i przestali budować miasta.
 I przetoż nazwano imię jego Babel, iż tam pomieszany jest język wszytkiej ziemie: i zonąd rozproszył je PAN po wszytkich krainach.
 Te są rodzaje Semowe: Semowi było sto lat, kiedy zrodził Arfaksada, we dwie lecie po potopie.
 I żył Sem zrodziwszy Arfaksada pięć set lat, i zrodził syny i córki.
 Arfaksad zaś żył trzydzieści i pięć lat i zrodził Salego.
 I żył Arfaksad zrodziwszy Salego trzy sta i trzy lata, i zrodził syny i córki.
 Sale zaś żył trzydzieści lat i zrodził Hebera.
 I żył Sale zrodziwszy Hebera cztery sta i trzy lata, i zrodził syny i córki.
 A Heber żył trzydzieści i cztery lata i zrodził Falega.
 I żył Heber zrodziwszy Falega cztery sta i trzydzieści lat, i zrodził syny i córki.
 Żył też Faleg trzydzieści lat i zrodził Rewa.
 I żył Faleg zrodziwszy Rewa dwie ście i dziewięć lat, i zrodził syny i córki.
 Rew zasię żył trzydzieści i dwie lecie i zrodził Saruga.
 I żył Rew zrodziwszy Saruga dwie ście i siedm lat, i zrodził syny i córki.
 Sarug lepak żył trzydzieści lat i zrodził Nachora.
 I żył Sarug zrodziwszy Nachora dwie ście lat, i zrodził syny i córki.
 Nachor zasię żył dwadzieścia i dziewięć lat i zrodził Tarego.
 I żył Nachor zrodziwszy Tarego sto i dziewiętnaście lat, i zrodził syny i córki.
 I żył Tare siedmdziesiąt lat i zrodził Abrama, i Nachora, i Arana.
 A Tarego rodzaje są te: Tare zrodził Abrama, Nachora i Arana. Aran zaś zrodził Lota.
 I umarł Aran przed Tarym, ojcem swoim, w ziemi narodzenia swego w Ur Chaldejczyków.
 I pojęli Abram i Nachor żony: imię żony Abramowej Saraj, a imię żony Nachorowej Melcha, córka Arana, ojca Melchy i ojca Jeschy.
 A była Saraj niepłodną i nie miała dzieci.
 Wziął tedy Tare Abrama, syna swego, i Lota, syna Aranowego, wnuka swego, i Saraj, niewiastkę swoję, żonę Abrama, syna swego, i wywiódł je z Ur Chaldejczyków, aby szli do ziemi Chananejskiej. I przyszli aż do Harana, i mieszkali tam.
 I było dni Tarego dwie ście i pięć lat, i umarł w Haranie.
