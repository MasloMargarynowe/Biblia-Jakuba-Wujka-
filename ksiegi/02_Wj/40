I rzekł Pan do Mojżesza, mówiąc:
Miesiąca pierwszego, dnia pierwszego księżyca, postawisz przybytek świadectwa,
I postawisz w nim skrzynię, i zapuścisz przed nią zasłonę: a
Wniósłszy stół, położysz na nim, coć porządnie przykazano: lichtarz będzie stał z lampami swemi,
I ołtarz złoty, na którym palą kadzenie, przed skrzynią świadectwa: oponę zawiesisz w wejściu przybytku,
A przed nią ołtarz całopalenia:
Umywalnią między ołtarzem a przybytkiem, którą napełnisz wodą.
A sień obtoczysz oponami, i wejście do niéj.
A wziąwszy olejek pomazania, namażesz przybytek z naczyniem jego, aby były poświęcone.
Ołtarz całopalenia, i wszystkie naczenia jego:
Umywalnią z podstawkiem jéj, wszystko olejkiem pomazania poświęcisz, aby były święte świętych.
I przywiedziesz Aarona i syna jego do drzwi przybytku świadectwa: i omyte wodą,
Obleczesz w szaty święte, aby mi służyli, a pomazanie ich na kapłaństwo wieczne pomogło.
I uczynił Mojżesz wszystko, co Pan przykazał.
A tak miesiąca pierwszego, roku wtórego, pierwszego dnia miesiąca, postawion jest przybytek.
I podniósł go Mojżesz, i postawił deszczki i podstawki i drążki, i postawił słupy.
I rozciągnął wierzch nad przybytkiem, włożywszy na wierzch przykrycie, jako Pan był rozkazał.
Włożył téż świadectwo do skrzynie, założywszy na dół drążki, a wyrocznicę na wierzch.
A wniósłszy skrzynię do przybytku, zawiesił przed nią zasłonę, aby wypełnił Pańskie rozkazanie.
Postawił i stół w przybytku świadectwa na północną stronę przed zasłoną,
Sporządziwszy na oczach chleby pokładne, jako był przykazał Pan Mojżeszowi:
Postawił i lichtarz w przybytku świadectwa, naprzeciwko stołowi, na stronie południowéj.
Postanowiwszy porządnie lampy według przykazania Pańskiego,
Postawił i ołtarz złoty pod przykryciem świadectwa przeciwko zasłonie,
I palił na nim kadzenie wonnych rzeczy, jako był rozkazał Pan Mojżeszowi.
Zawiesił téż oponę w wejściu przybytku świadectwa.
I ołtarz całopalenia w sieni świadectwa, ofiarując na nim całopalenie i ofiary, jako był Pan rozkazał.
Umywalnią téż postawił między przybytkiem świadectwa i ołtarzem, napełniwszy ją wodą.
I umywali Mojżesz i Aaron i synowie jego ręce swe i nogi.
Gdy wchodzili pod przykrycie przymierza i przystępowali do ołtarza, jako był Pan przykazał Mojżeszowi.
Postawił téż sień około przybytku i ołtarza, i rozciągnąwszy oponę w wejściu jéj, gdy się wszystko dokończyło,
Okrył obłok przybytek świadectwa, a chwała Pańska napełniła go:
I nie mógł Mojżesz wniść pod przykrycie przymierza; bo był obłok zakrył wszystko, a majestat Pański błyskał się; bo obłok zakrył był wszystko.
Jeźli kiedy obłok odstępował od przybytku, ciągnęli synowie Izraelowi hufcami swymi.
Jeźli wisiał nad przybytkiem, mieszkali na temże miejscu.
Obłok bowiem Pański wisiał nad przybytkiem we dnie, a ogień w nocy, co widzieli wszyscy ludzie Izraelscy po wszystkich stanowiskach swoich.
