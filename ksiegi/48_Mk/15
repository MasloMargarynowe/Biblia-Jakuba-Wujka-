I wnet rano uczyniwszy radę najwyżsi kapłani z starszymi i z Doktormi i wszystką radą, związawszy Jezusa, wiedli i podali Piłatowi.
I pytał go Piłat: Tyś jest królem Żydowskim? A on odpowiedziawszy, rzekł mu: Ty powiadasz.
I skarżyli nań najwyżsi kapłani o wiele rzeczy.
A Piłat go zasię spytał, mówiąc: Nic nie odpowiadasz? patrz, w jako wielkich rzeczach cię winują.
A Jezus nic więcéj nie odpowiedział, tak iż się Piłat dziwował.
A na święto zwykł im był wypuszczać jednego więźnia, któregokolwiek żądali.
I był, co go nazywano Barabbaszem, który z buntownikami był w więzieniu, który był w rozruchu popełnił mężobójstwo.
A gdy wstąpiła rzesza, poczęła prosić, jako im zawżdy czynił,
A Piłat im odpowiedział i rzekł: Chcecież, puszczę wam króla Żydowskiego?
Albowiem wiedział, iż go z zazdrości byli najwyżsi kapłani wydali.
Lecz przedniejsi kapłani poduszczyli rzeszą, aby im raczéj Barabbasza puścił.
A odpowiedziawszy zaś Piłat, rzekł im: Cóż tedy chcecie, uczynię królowi Żydowskiemu?
A oni zasię wołali: Ukrzyżuj go!
A Piłat im mówił: Cóż wżdy złego uczynił? A oni tem więcéj krzyczeli: Ukrzyżuj go!
A Piłat chcąc ludowi dosyć uczynić, puścił im Barabbasza, a Jezusa ubiczowanego podał, aby był ukrzyżowan.
A żołnierze wprowadzili go do sieni ratusznéj i zwołali wszystkiéj roty.
I oblekli go w purpurę i włożyli nań uplótłszy, cierniową koronę.
I poczęli go pozdrawiać: Witaj, królu Żydowski!
I bili głowę jego trzciną i plwali nań, a upadając na kolana kłaniali się jemu.
A gdy się z niego naigrali, zwlekli go z purpury, i oblekli go w szaty jego i wywiedli go, aby go ukrzyżowali.
I przymusili niektórego mimo idącego, Symona Cyrenejczyka, idącego ze wsi, ojca Alexandra i Rufa, aby niósł krzyż jego.
I przywiedli go na miejsce Golgotha, co się wykłada: miejsce trupiéj głowy:
I dawali mu pić wino z mirrą, i nie wziął.
A ukrzyżowawszy go, podzielili szaty jego, miecąc o nie los, co kto miał wziąć.
A była trzecia godzina, i ukrzyżowali go.
I był napis winy jego napisany: Król Żydowski.
A z nim ukrzyżowali dwu łotrów, jednego po prawicy, a drugiego po lewicy jego.
I wypełniło się pismo, które mówi: A ze złoczyńcami jest policzon.
A mimo przechadzający bluźnili go, kiwając głowami swemi i mówiąc: Ach, który rozwalasz kościół, i we trzech dniach znowu budujesz!
Wybaw się samego z krzyża.
Także téż i najwyżsi kapłani szydząc, jeden do drugiego z Doktormi mówili: Inne zachował, a samego siebie zachować nie może.
Niechże teraz Chrystus, król Izraelski, zstąpi z krzyża, abyśmy ujrzeli i uwierzyli. I którzy z nim byli ukrzyżowani, sromocili go.
A gdy była godzina szósta, stały się ciemności po wszystkiéj ziemi aż do dziewiątéj godziny.
A dziewiątéj godziny zawołał Jezus głosem wielkim, mówiąc: Eloi, Eloi, lamma sabacthani? co jest wyłożywszy: Boże mój, Boże mój! czemuś mię opuścił?
A słysząc niektórzy z około stojących, mówili: Oto, Eliasza woła.
A przybieżawszy jeden i napełniwszy gębkę octu, i włożywszy na trzcinę, dał mu pić, mówiąc: Niechajcie, patrzmy, jeźli przjdzie Eliasz, aby go zdjął.
A Jezus wypuściwszy głos wielki, skonał.
I rozdarła się na dwoje zasłona kościelna od wierzchu aż do dołu.
A widząc rotmistrz, który stał przeciwko, iż tak wołając skonał, rzekł: Prawdziwie człowiek ten był Synem Bożym.
Były téż i niewiasty patrzając zdaleka, między któremi była Marya Magdalena i Marya, Jakóba mniejszego i Józepha matka, i Salome:
I gdy był w Galilei, chodziły za nim i służyły mu; i wiele innych, które były społem z nim wstąpiły do Jeruzalem.
A gdy już był wieczór; (albowiem był dzień przygotowania, który jest przed szabbatem),
Przyszedł Józeph z Arymathii, zacny senator, który téż oczekiwał królestwa Bożego, i śmiele wszedł do Piłata i prosił o ciało Jezusowe.
A Piłat się zdziwił, jeźliby już umarł: a wezwawszy rotmistrza, pytał go, jeźli już umarł.
I dowiedziawszy się od rotmistrza, darował ciało Józephowi.
A Józeph, kupiwszy prześcieradło i zdjąwszy go, uwinął w prześcieradło i położył go w grobie, który był wyciosan z opoki, i przywalił kamień do drzwi grobowych.
A Marya Magdalena i Marya Józephowa patrzyły, kędy go kładziono.
